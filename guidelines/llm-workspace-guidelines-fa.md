<div dir="rtl">

# شیوه‌نامه استفاده از GenAI در تحلیل داده‌های تیم مارکتینگ  

## ۱. هدف  
تعیین اصول، الزامات و بهترین شیوه‌ها برای استفاده ایمن، مسئولانه و کارآمد از ابزارهای GenAI (مانند ChatGPT و سایر LLMها) در کل چرخهٔ تحلیل داده تیم مارکتینگ: از مسئله‌یابی، تعریف و چارچوب‌بندی مسئله، طراحی راه‌حل، پیاده‌سازی تا تحلیل نهایی و داستان‌سرایی داده.  

## ۲. نگرانی‌ها و چالش‌ها  
- **صحت نتایج:** احتمال خطای مدل و تولید خروجی نادرست.  
- **امنیت داده‌ها:** خطر افشای داده‌های حساس.  
- **سوگیری و محدودیت:** تکیه بیش از حد بر روش‌های پیشنهادی مدل‌ها و بایاس‌شدن تیم.  
- **کاهش مهارت‌ها:** خطر تنبلی و تضعیف توان تحلیلی و برنامه‌نویسی اعضای تیم.  
- **ابهام در مسیر شغلی:** عدم شفافیت مسیر رشد و توسعه حرفه‌ای اعضای تیم.  

## ۳. اصول کلیدی  
- **GenAI دستیار است نه جایگزین:** مدل‌های زبانی باید به‌عنوان ابزار کمکی برای افزایش بهره‌وری و خلاقیت استفاده شوند، نه به‌عنوان تصمیم‌گیر یا جایگزین مهارت انسانی.  
- **راستی‌آزمایی نتایج:** هر خروجی GenAI باید پیش از استفاده در تصمیم‌گیری‌ها یا ارائه به مدیریت، توسط تحلیلگر یا تیم بازبینی شود.  
- **حفظ امنیت و محرمانگی:** هیچ داده خام یا ساختار کامل پایگاه داده نباید مستقیماً در ابزارهای بیرونی وارد شود.  
- **توسعه مهارت‌ها:** یادگیری اصول پرامپت‌نویسی، مهارت تحلیل انتقادی و درک منطق کدهای تولید شده از اولویت‌هاست.  

## ۴. نقش تیم و توسعه مهارت‌ها  
- **نقش انسانی:** تعریف مسئله، تعیین معیارهای موفقیت، راستی‌آزمایی خروجی و قضاوت نهایی.  
- **توسعه مهارت‌ها:** تحلیل انتقادی، تفکر داده‌محور، پرامپت‌نویسی، مهارت‌های برنامه‌نویسی و درک مدل‌ها.  
- **استفادهٔ آگاهانه:** GenAI ابزار شتاب‌دهنده است؛ مهارت‌های تیم باید همچنان تقویت شود تا وابستگی منفی ایجاد نشود.  

## ۵. دستورالعمل‌های عملی  

### ۵.۱ امنیت داده‌ها و حفظ محرمانگی  
- تمام اطلاعات مشتریان باید به‌عنوان داده‌های بسیار محرمانه تلقی شود. ورود، افشا یا به‌اشتراک‌گذاری هرگونه اطلاعات حساس مشتری در تعامل با ابزارهای هوش مصنوعی یا مدل‌های زبانی مجاز نیست.  
- هیچ دادهٔ خامی نباید به طور مستقیم در ابزارهای عمومی GenAI آپلود شود.  
- ساختار کامل دیتابیس یا کلیدهای حساس را به صورت مستقیم افشا نکنید.  
- در صورت نیاز، داده‌ها را ناشناس‌سازی یا خلاصه کنید.  
- کلیه تعاملات با ابزارهای هوش مصنوعی یا مدل‌های زبانی باید از طریق وب‌سایت‌ها یا پلتفرم‌های رسمی و امن انجام شود. استفاده از وب‌سایت‌ها، چت‌بات‌ها یا واسطه‌های غیررسمی مجاز نیست.  
- سوابق چت‌های‌تان با LLMها را بعد از مدتی پاک کنید.  

### ۵.۲ برنامه‌نویسی  
- از رویکرد «pair programming» استفاده کنید: یا خودتان کد بزنید و از GenAI بخواهید بازبینی کند، یا کد را از GenAI بگیرید و خودتان منطقش را بررسی و اصلاح کنید.  
- هیچ کدی را بدون درک منطقش مستقیماً کپی‌پیست و اجرا نکنید.  
- هرگونه یکپارچه‌سازی ابزارهای GenAI با نرم‌افزارهای داخلی شرکت باید صرفاً با اخذ مجوز کتبی از مدیر تیم انجام شود.  
- در دیباگ کردن و یافتن مشکل، GenAI ابزار کمکیِ اول است، ولی نتیجه نهایی باید توسط شما تأیید شود.  
- در تمیزسازی کد نهایی و کامنت‌نویسی از GenAI استفاده کنید ولی همیشه در پرامپت تاکید کنید که تغییری در منطق کد ندهد.  

### ۵.۳ تحلیل و داستان‌سرایی داده  
- در ارائهٔ نتایج یا ساخت گزارش، از GenAI برای پیش‌نویس، ساخت نمودار، ایده‌پردازی و بهبود روایت استفاده کنید.  
- در تصمیم‌گیری‌های کلیدی یا حساس، خروجی ابزارهای AI یا LLM صرفاً باید نقش کمکی داشته باشد و منبع اصلی تصمیم‌گیری تلقی نشود.  
- دقت کنید سوگیری‌های احتمالی مدل در گزارش ذکر شود.  
- با hallucination در LLMها آشنا باشید و مواظب باشید در داستان‌تان توهم‌سرایی نکند.  

### ۵.۴ پرامپت‌نویسی و انتقال کانتکست  
- برای گرفتن پاسخ‌های دقیق، مسئله را با جزئیات کافی و بدون افشای داده حساس منتقل کنید.  
- اعضای تیم باید با اصول پرامپت‌نویسی (Prompt Engineering) آشنا شوند تا استفاده‌شان کارآمدتر و ایمن‌تر شود.  

### ۵.۵ مستندسازی و شفافیت  
- هرگونه یکپارچه‌سازی با ابزارهای GenAI یا استفاده اساسی از آن‌ها باید پیش از اجرا به اطلاع مدیر تیم یا سرپرست مستقیم برسد و تأیید شود.  
- هر بار استفاده از GenAI در پروژه باید در مستندات پروژه ذکر شود (تاریخ، مدل، هدف استفاده).  
- تغییرات یا تصمیمات مبتنی بر خروجی مدل باید قابل ردیابی باشد.  

---

**آخرین آپدیت: ۱ مهر ۱۴۰۴**

</div>
